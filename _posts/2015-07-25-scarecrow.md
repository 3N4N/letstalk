---
layout: story
title: "কাকতাড়ুয়া"
author: "Sadman Fakid"
email: "sadman.fakid69@gmail.com"
date: 2015-07-25
categories: [Short Story]
comments: true
permalink: "/:title.html"
---

বেলতলা মসজিদের ঠিক বিপরীতে বৈদ্যুতিক তারগুলোর উপর কাকেরা বসে থাকতে খুন
স্বাচ্ছন্দ্যবোধ করে। বিশেষ করে সুবহে সাদিকের সময় রাজ্যের কাক এসে সেখানে
ভিড় করে এবং ঘুমজড়ানো গলায় অনবরত কা কা করতে থাকে। আর প্রতিদিন ঠিক সে
সময়-ই সূতি পাঞ্জাবী পরিহিত লম্বা দাঁড়িওয়ালা একজন ব্যক্তির আবির্ভাব হয়
এবং তিনি বিপুল উৎসাহে ইট পাটকেল ছুঁড়ে কাক তাড়াতে শুরু করেন। কাকগুলোর
শিশিরভেজা ঘুমজড়ানো কোলাহল তখন আর্তনাদে পরিণত হয়। কাকতাড়ুয়া সাহেবের
হাসিও সাথে সাথে প্রশস্ত হতে থাকে।

এই কাকতাড়ুয়া সাহেবের নাম মৌলানা মইনুল্লাহ শামসুদ্দিন। পেশায় তিনি
মাদ্রাসার শিক্ষক। এছাড়াও তিনি বাসায় গিয়ে গিয়ে অর্থের বিনিময়ে মেয়েদের
কোরআন শিক্ষা দিয়ে থাকেন। একটি বিশেষ রাজনৈতিক গোষ্ঠীর এলাকাভিত্তিক
রাজনৈতিক কর্মকাণ্ডে তার সরাসরি অংশগ্রহণ আছে। আমরা সেদিকে না গিয়ে বরং
তার পরিবারের দিকে দৃষ্টিপাত করি। সেখানে শুধুই তার স্ত্রী ও পুত্র। তার
স্ত্রী মোসাম্মাৎ মাইমুনা আক্তার বয়সে যুবতী ও সুদর্শনা। কিন্তু সেই
সৌন্দর্য অবলোকনের সৌভাগ্য খুব কম মানুষেরই হয়েছে। কারন মোসাম্মাৎ মাইমুনা
আক্তার ঘরের বাইরে বের হন খুবই কম; আর বের হলে স্বামীর নির্দেশমতো
আপাদমস্তক আবৃত অবস্থায়। মইন সাহেবের পুত্রের নাম জাকারিয়া। তিনি একজন
নবীর নামে পুত্রের নামকরণ করেছেন। ইচ্ছে ছিল পুত্রকে মাদ্রাসায় পড়াবেন।
কিন্তু এই প্রতিযোগিতামূলক বাজারে তিনি সেটাতে ভরসা পাননি। তার পুত্র
বর্তমানে একটি কিন্ডারগার্টেনের ছাত্র। প্রতিদিন স্কুলে যায়। গিয়ে শুধু
বাংলা ইংরেজি অঙ্ক শেখে না, আরও অনেক কিছুই শেখে। নানান ধরনের ছেলেদের
সাথে মিশে। সেদিন দেখলেন তার আট বছর বয়সী ছেলে চোখ মুখ নাক বসিয়ে একটা
মানুষের মুখ আঁকার চেষ্টা করছে। তার ইচ্ছে করছিল ছেলের কান বরাবর একটা চড়
বসিয়ে জীবনের মত মানুষ আঁকার শখ মিটিয়ে দিবেন। কিন্তু তিনি নিজেকে সংযত
করেছেন। এক পর্যায়ে এসে মইন সাহেবের মনে হল মাদ্রাসাই ভালো ছিল ইট পাটকেল
ছুঁড়ে মসজিদের সামনের কাকগুলোর মত পৃথিবীর সবকিছু তাড়িয়ে দিতে পারলে ভালো
হতো। প্রচলিত দমন প্রক্রিয়াগুলো বেশ জটিল, এত জটিলতা তার ভালো লাগে না।

মোসাম্মাৎ মাইমুনা আক্তার সবসময়-ই স্বামীর ভয়ে ভীতসন্ত্রস্ত থাকেন। তার
স্বামী খুবই বদমেজাজী এবং সন্দেহপ্রবণ। যতক্ষণ বাসায় থাকেন ততক্ষন-ই
স্ত্রীর ভুল ধরতে ব্যস্ত। উঠতে, চলতে, হাঁটতে, বসতে – তার সবকিছু স্বামীর
কাছে উদ্ধত। তবে মাইমুনা আক্তারকে সবচেয়ে বেশি ভুগতে হয় তার ছেলের জন্য।
তার ছেলের যে কোন অপরাধের জন্য দায়ী তিনি এবং এ কারণে কতবার যে তার স্বামী
তার গায়ে হাত তুলেছেন তার ইয়ত্তা নেই। এরকম একজন মানুষের পায়ের নিচে
কিভাবে তার বেহেশত হয় তা মাইমুনা আক্তার বোঝেন না। থাক, এসব চিন্তা না
করাই ভাল। এমনিতেই আজ তিনি অনেক ভয়ে ভয়ে আছেন। তার ছেলে তার কাছে ভয়ংকর
বায়না ধরেছিল। পূজো দেখতে যেতে চায়। অন্য বন্ধুরা যাবে। একথা শোনা
মাত্রই তার স্বামী তাকে অকথ্য ভাষায় গালাগাল করে চড় থাপ্পড় মেরে অকস্মাৎ
বাসা থেকে বেড়িয়ে গেছেন। জাকারিয়া ভয়ে কাপছিল। হঠাৎ ফুপিয়ে কাঁদতে শুরু
করলো। কাঁদতে কাঁদতে চোখ মুখ লাল করে ঘুমিয়ে গেছে। ও যখন ঘুমিয়ে থাকে তখন
ওকে দেবশিশুর মত লাগে। ছেলের মুখের দীপ্তিমান অভিব্যক্তির দিকে তাকিয়ে তার
মনে হলো, এই কচিমনের কোনো সাধ অপূর্ণ রাখাই তো জঘন্য পাপ। তার বাবার
গোঁড়ামির জন্য এই নির্দোষ শিশুকে বঞ্চিত করা কি ঠিক হবে? শৈশব তো সে আর
ফিরে পাবে না। তিনি তার ছেলেকে পূজো দেখতে যেতে দিবেন বলে ঠিক করলেন।

“আজ কিয়ামত হইবো!” রাগে ফুঁসতে ফুঁসতে বিড়বিড় করছেন মইনুল্লাহ শামসুদ্দিন।
“আমার কাছ থেইক্কা লুকায়া বিধর্মীগো লগে নাচানাচি করতে আইছে। বেশি বাইড়া
গেছে পিচ্চি! আইজ দেখবি তর বাপ কি জিনিস...” পূজোর ভিড়ে তিনি তার ছেলেকে
খুঁজে পাচ্ছেন না। প্রচুর ভিড়। এতগুলো হিন্দুর মাঝে কেমন অশুচি অশুচি
লাগছে তার। এই ভিড়ে তার বাচ্চা ছেলে আনন্দ করে বেড়াচ্ছে। “খুন কইরা
ফেলামু আমি তোরে। নিমকহারাম পোলা।” দাঁড়িতে হাত বুলোতে বুলোতে হঠাৎ এক
জায়গায় তার চোখ আটকে গেল। তার ছেলে আরও দু তিনটি সমবয়সী ছেলের সাথে নাচছে,
গাইছে।

ছেলে মুখের দিকে তাকিয়ে তার ক্রোধ যেন উবে যেতে শুরু করলো। তিনি যতই রাগতে
চাচ্ছেন, তার ছেলের হাসি তার কানে ততোই তীক্ষ্ণ অথচ কোমলভাবে আঘাত করছে।
এত আনন্দিত কি তার ছেলেকে কখনো দেখেছেন তিনি? কত প্রাণ খুলেই না হাসছে।
চোখ গুলো জ্বলজ্বল করছে, গোটা দেহটা যেন হাস্যোজ্জ্বল। সাথের ছেলেগুলো
হিন্দু না মুসলমান তা তিনি ধরতে পারছেন না। সবাইকে একই রকম নিষ্পাপ লাগছে
তার। না, এখান থেকে তার ছেলে নিয়ে যেতে হবে তার। এখনই নিয়ে যেতে হবে।
তিনি এগুতে চাচ্ছেন। কিন্তু তার হাত-পা এগুচ্ছে না। এগুচ্ছেই না। হঠাৎ
তিনি দেখলেন তার চোখের সামনে উড়ে যাচ্ছে একের পর এক কাক। ভীষণ কালো,
অদ্ভুত জীবন্ত। উচ্ছ্বসিত জনতার উত্তেজনা বেড়ে চলল প্রতিটি মুহূর্তে।
তার মাঝে অসাড় হয়ে দাঁড়িয়ে রইলেন মৌলানা মইনুল্লাহ শামসুদ্দিন।
