---
layout: story
title: "Protagonist"
author: "Sadman Fakid"
email: "sadman.fakid69@gmail.com"
date: 2019-08-17
categories: [Short Story]
comments: true
permalink: "/:title.html"
---

পাঠকদের ভাগ্য খুবই খারাপ যে আমার ভাষ্যে তাদের গল্পটা শোনা লাগছে। আমার গল্প বলার দক্ষতা খুবই নিম্নমানের। খুবই বৃত্তমার্কা গল্পেরও আমি বিভিন্ন ট্যাঞ্জেন্ট বের করে ফেলি আর সেসব নিয়েই বকবক করতে থাকি। কিন্তু আজকে আমি পয়েন্টে থাকার চেষ্টা করব। সেই চেষ্টার প্রথম নিদর্শন হিসেবে আমি এখনই সরাসরি গল্পে ঢুকে যাচ্ছি। গল্পটা হলো আমার বন্ধু শাহেদের। গল্পটা আমার ভাষ্যেই শুনতে হবে কারণ গল্পটা আর কেউ বোধহয় জানে না। শাহেদ যেহেতু আমার অনেক ভালো ফ্রেন্ড এবং আমিই এখন পর্যন্ত বুয়েটে শাহেদের একমাত্র ফ্রেন্ড, তাই শুধু আমিই জানি।

গল্পটা শুরু করার আগে শাহেদ সম্পর্কে একটু বলি। এটা কিন্তু ট্যাঞ্জেন্ট না। গল্পের সিগ্নিফিক্যান্স বুঝতে হলে আপনাদের শাহেদকে ভালোমত চিনতে হবে। শাহেদ দেখতে ফর্সা করে, খুবই শুকনো পাতলা, আমার ধারণা কোনো একদিন তার গায়ে জোরে বাতাস লাগলেই সে উড়ে চলে যাবে। তারপর হিমালয়ে গিয়ে ধাক্কা খেয়ে সেইখানের কোনো এক গুহায় মুনিঋষি হিসেবে জীবন কাটিয়ে দিবে। তো শাহেদ হলো এমন মানুষ যে বুয়েটে ঢুকার পর প্রথম এক বছর কারো সাথে কথা বলেনি। গণরুমজীবন সে রুমের এক কোণায় শুয়ে ল্যাপটপটাকে কাত করে মুখের সামনে নিয়ে তাকিয়ে থেকেই কাটিয়ে দিয়েছে। গণরুমের ছেলেপেলেরা কেউ তার চেহারা মনে করতে গেলে তাদের প্রথমে একটা আসুসের ল্যাপটপ মনে পড়বে নিশ্চিত, তারপর অনেক চেষ্টা টেষ্টা করলে সাদাফর্সা চাপাভাঙা একটা চেহারা হয়তো মনে পড়তে পারে। রুমে সে উঠেছে সবার পরে, আমি ছিলাম তার একমাত্র রুমমেট, আমাদের অবস্থান ছিল শেরে বাংলা হলের এক কোণায় বাথরুমের পাশে। আর তার পড়াশোনার কথা বলতে গেলে আমি যে কয়দিন দেখেছি, ক্লাস ফ্লাসের আশপাশ দিয়েও সে কখনো ঘেঁষে নি। তার মতে তার জীবনই একটা মিসটেক, তার বুয়েটে পদার্পণ তার থেকেও বড় মিসটেক। ক্লাস পরীক্ষা দিয়ে সেই মিসটেককে পারপেচুয়েট করতে সে অপারগ।

শাহেদ আমার রুমে উঠার পরও প্রথম তিন মাস আমার তার সাথে কোনো কথা হয় নি। আমি মাঝে মাঝে এটা সেটা জিজ্ঞেস করতাম। সে হু হা বলতো। কনভারসেশন কন্টিনিউ করার কোনো চেষ্টা তার মধ্যে দেখা যেতো না। তো কোনো এক জুলাই মাসের তিন তারিখ সামাজিক যোগাযোগ মাধ্যমসূত্রে জানতে পারলাম সেদিন তার জন্মদিন। রুমমেট মানুষ, যেহেতু তার তেমন কোনো বন্ধু টন্ধুও আছে বলে মনে হয় না, সুতরাং তার জন্মদিন উদযাপনের জন্যও তেমন কেউ নেই, তাই আমিই ওয়েলফুড থেকে এক পিস পেস্ট্রি নিয়ে এসে তারে হ্যাপি বার্থডে জানালাম। আমার ধারণা ছিল সে এটাতেও তেমন পাত্তা দিবে না, কিন্তু সে দেখলাম দারুণ খুশি হলো। জিজ্ঞেস করলো কীভাবে আমি জানলাম যে সেদিন তার জন্মদিন। বললাম আজকের পেপারে আসছে। সে হেসে দিলো। জীবনে তাকে ল্যাপটপের দিকে তাকিয়ে অনেক হাসতে দেখেছি। এই প্রথম তাকে কোনো মানুষের দিকে তাকিয়ে হাসতে দেখলাম। ছেলেটা বেশ সুন্দর করে হাসে, চোখগুলা বড় বড় হয়ে যায় হাসার সময়। তো সেদিন সে অনেক গল্প করলো আমার সাথে। আমি জানতে পারলাম গণরুম জীবন সে ওয়ান পিস, নারুটো এই ধরণের নানান এনিমে দেখে কাটিয়েছে। এগুলা একেকটা এতটাই লম্বা যে তার জীবনের কোনো ফাঁকা টাইম অন্যকিছু দিয়ে ফিলআপ করা লাগে নি, এনিমেগুলাই এনাফ ছিলো। এখন তার হলিউড ফেজ চলছে, সে প্রচুর হলিউড সিনেমা দেখে, ইংরেজি সিরিজও দেখে প্রচুর। তার জীবনের প্রত্যেকটা মোমেন্টকে কোনো একটা সিটকম বা টিভি শো এর পার্ট ভাবতে ভালো লাগে, কমিউনিটি সিরিজের আবেদের মত। তার মতে সে যেই টিভি শোতে আছে সেই টিভি শোয়ের সে প্রটাগনিস্ট না। সে একটা ব্যাকগ্রাউন্ড ক্যারেক্টার যাকে কন্টিনিউয়াস ল্যাপটপ নিয়ে বসে থাকতে দেখা যায় যেকোনো ফ্রেমের এক কোণায়। তার ধারণা তার পারপাজ সে ভালোমতই সার্ভ করে যাচ্ছে। তাই জীবন নিয়ে তার তেমন একটা "প্যারা" নেই। খুবই অদ্ভুত কথাবার্তা। তবে তার এসব অদ্ভুত কথাবার্তার পেছনে যে কতটা স্যাডনেস লুকিয়ে আছে তা আমি বুঝলাম আরো রাত হবার পর।

একে অপরের জীবন নিয়ে কথা বলতে বলতে বেশ রাত হয়ে গেল। এক পর্যায়ে আমি তাকে জিজ্ঞেস করলাম তার ঘটনাটা আসলে কী, সে কারো সাথে কথা বলে না কেন। তারপর সে... আচ্ছা এভাবে না, আমি এই কথোপকথনটা কিছুটা কনভারসেশনের স্টাইলে বলার ট্রাই করি। যদিও ওয়ার্ড বাই ওয়ার্ড মনে নেই। যতটুকু আছে আরকি।

“আচ্ছা তুই আমাকে বল। এই যে একটা ভার্সিটিতে ঢুকলি। এত নতুন নতুন মানুষ। সবাই সবাইরে চিনলাম, কত সুন্দর নতুন বন্ধুবান্ধব হইলো আমাদের। কিন্তু তুই কারো সাথেই কখনো কথা বলে দেখলি না। কারণটা কী বল তো। একটু বুঝা আমাকে।”

“বুঝার মত কিছু নেই আসলে। একটা কারণ হচ্ছে আমি তেমন একটা কথা বলতে পারি না। দ্বিতীয় কারণ হচ্ছে ইচ্ছাও হয় না। তোর ধারণা হতে পারে আমি এখন তোর সাথে খুব ইচ্ছা নিয়ে কথা বলতেছি। কিন্তু আসলে আমি খুবই জোর করে বলতেছি। দুইজন সেম রুমে থাকি, কেকটেক নিয়ে আসলি, এখনও যদি আগের মতই ইন্ডিফারেন্ট এটিচুড দেখাই তোর সাথে, তুই আমার উপর বিশাল সেন্টি খাবি। বাকি জীবন সেন্টি দেখার থেকে আমার একরাত গল্প করাটাই বেশি সহজ মনে হইলো। আর এই যে নিজের কথা শেয়ার করছি, এতে তুই অনেক ইম্পর্ট্যান্ট ফিল করছিস। তোর ভালো লাগছে। এই ভালো লাগাটা পুঁজি করেই আমাদের রুমমেট সম্পর্ক অনেকদিন ভালো থাকবে। বেশ লুক্রেটিভ ব্যাপারটা।”

“ কামাইছো। খুব ইন্টেলিজেন্ট উত্তর দিছো। আচ্ছা শোন, বলতেছিস যে ইচ্ছা হয় না, এই ইচ্ছা না হওয়ারও তো একটা কারণ আছে না? তুই কি আজীবন এমন ছিলি?’

“নাহ, আজীবন এমন ছিলাম না। আগে বন্ধুবান্ধব ভালোই ছিল। আর আট দশটা মানুষের মতই ছিলাম।”

“পরে?”

“পরে কী, পরে কিছু না। চুপ থাক ঘুমাই আজকে।”

তারপর বেশ কিছুক্ষণ আনকম্ফোর্টেবল সাইলেন্সের পর ও নিজেই কথা বলে উঠলো।

“পরে একটা ঘটনা ঘটেছে আসলে। আজকে সেটা বলে দিলে তুই বেশিই ইম্পর্ট্যান্ট ফিল করবি।”

“করবো না। বল বল।”

“বেশি অবাক হইস না কিন্তু। বলতেছি কারণ না বলার তেমন কোনো কারণ দেখতেছি না।”

“বল প্লিজ।”

“আচ্ছা শোন, আমরা হচ্ছি তিন ভাই-বোন। ছোট একটা বোন এখন এইটে পড়ে। আর বড় ভাই কানাডায় সেটলড। ভাইয়া আন্ডারগ্র্যাজুয়েট থেকেই ওখানে আছে। আমার বাবা হচ্ছে একটা ইংলিশ মিডিয়াম স্কুলের প্রিন্সিপাল। মা স্কুলটিচার ছিল, ভাইয়া হওয়ার পর থেকে গৃহিনী। তো আমি যখন কলেজে পড়ি তখনকার কথা। ভাইয়া কয়দিন আগেই সামার ভ্যাকেশনে বাসা থেকে ঘুরে গেছে। সে হঠাৎ আমাকে ম্যাসেঞ্জারে টেক্সট করলো যে আমার সাথে নাকি তার কী ইম্পর্ট্যান্ট কথা আছে। কথা বলে যেটা জানতে পারলাম সেটা শুনে আসলে আমি মোটেও বিশ্বাস করতে পারলাম না। তার নাকি ভার্সিটির কোন প্রজেক্টের জন্য অনেকের এনসেস্ট্রি টেস্ট করা লাগতো, তো সে জাস্ট মজার জন্য আমাদের সবার হেয়ার স্যাম্পলই নিয়ে গেছিল, দেখবে কার অ্যানসেস্ট্রি কত পার্সেন্ট জাপানিজ বা চাইনিজ, তারপর সে আমাদের চ্যাং চুং ফ্যাং ফুং নানান নামে ডাকবে- এই তার প্ল্যান। আমার ভালোমতই অবশ্য মনে ছিল সেই কথা। তো সে বললো, সে টেস্টটা করছে, ফ্যামিলি মেম্বারদের এনসেস্ট্রির রেজাল্ট দেখে তার খুবই খটকা লাগছে। পরে সে প্যাটার্নিটি টেস্ট করছে, এবং সে জানতে পারছে আমি আসলে আমার বাবার সন্তান না। বাকিদেরটা নাকি ঠিক আছে কিন্তু আমি কোনোভাবেই না।”

“কি সিনেমার কাহিনী বলা শুরু করছিস।”

“সিনেমার কাহিনী লাগলেও ব্যাপারটা সত্য। আমার সাথে পরিবারের কারোরই চেহারার কোনো মিল নেই, শুধু মায়ের সাথে হয়তো কিছুটা আছে। মা যে আমাকে পেটে ধরেছে সেটা তো ভাইয়ারই দেখা। ব্যাপারটা জানি প্রায় চার বছর হয়ে গেছে,আমি বা ভাইয়া এখনো বাসায় কিছু জানাই নি। ভাইয়া ব্যাপারটা মেনেও নিয়েছে, কনফ্রন্ট করার কোনো দরকার দেখে নি। কিন্তু ঘটনাটা যেহেতু আমার, আমি দেখেছি, কিন্তু কখনো সাহস পাই নি। আমি আমার বাবার সন্তান নয় এটা সবার সামনে আসলে যা ফলাফল হতে পারে তার জন্য আমি মোটেও প্রস্তুত না। এমনকি এই ঘটনার পেছনে ব্যাখ্যা কী থাকতে পারে তাও আমার জানতে চাবার সাহস নেই। তো ঐ সময় থেকেই আমার নিজেরে আনওয়ান্টেড বা মিসটেক বা লাই বা এই টাইপের যতকিছু মনে হওয়া সম্ভব সবই মনে হয়েছে। বাবার দিকে তাকালেই আমার নিজের জন্মটাকেই বিট্রেয়াল মনে হতো। তার সাথে কথা বলতেও কেমন লাগতো। আমি জানি মুখ খুললে তাদের সংসারটা ভেঙে যাবে, বোনটা অনেক অসহায় হয়ে যাবে, তাই খুলি নি। কিন্তু এই সত্যের সামনে বসবাস করাও অনেক কঠিন হয়ে গেছিল। তাদের থেকে দূরে আসার জন্যই পড়াশুনা করে বুয়েটে চান্স পেলাম। বুয়েটেই চান্স পাওয়া লাগতো এমন না, চিটাগঙের বাইরে ভালো কোথাও পাওয়া লাগতো আরকি, তো হয়ে গেল এখানেই। কিন্তু এখানে কোনোকিছুকে তেমন মিনিংফুল লাগে না। বুয়েটে মানুষ পড়াশোনা করে পরিবারের জন্য বা কিছু। আমার পরিবার বলে কী কিছু আছে আসলে? যেই পরিবার আছে আমার সত্য পরিচয় জানলেই সেই পরিবার ভেঙে পড়বে। যেই পরিবার আছে সারাজীবন মিথ্যার মাঝখানে সেই পরিবার আমাকে বড় করেছে। তাদেরকে কিছু দেবার কোনো নিড আমি ফিল করি না। মানুষের সাথে কী আলাপ করবো। সবাইকে আমার থেকে বেটার লাগে ভাই, সবার একটা ট্রুথফুল প্লেস আছে দুনিয়ায়, কারো বার্থ-ই তো বিট্রেয়াল না, খুব হিংসা লাগে। পেইন লাগে আরো মানুষের সাথে কথা বলতে গেলে। তাই কথাও বলি না।”

যা মাত্র শুনলাম সেই গল্প পুরোপুরি হজম করে কোনো উত্তর দেয়া পর্যন্ত পৌঁছানো আমার কাছে জীবনের সবচেয়ে কঠিন কাজ বলে মনে হচ্ছিলো। আবারো একটা লম্বা নীরবতার পর ও কথা বলে উঠলো।

“তো দেখ রিয়েল ওয়ার্ল্ড আমার কাছে এত পেইনফুল লাগে দেখে আমি মুভি সিরিজের ফিকশনাল ওয়ার্ল্ডেই এস্কেপ খুঁজি। পাইও। এগুলোতে এস্কেপ খুঁজতে খুঁজতেই আমি একসময় নিজের লাইফটাকেও এমন একটা ফিকশনাল ওয়ার্ল্ড ভাবতে শুরু করি। যেই ওয়ার্ল্ডের প্রটাগনিস্ট আমি না। প্রটাগনিস্ট হওয়ার অনেক প্রেশার। আমি জাস্ট একটা সাইলেন্ট ব্যাকগ্রাউন্ড এক্টর, একজন এক্সট্রা। ডিরেক্টর আমাকে রাখেন যাতে তার ওয়ার্ল্ডের ফ্রেমগুলা খালি খালি না লাগে। আমার কোনো স্ট্রাগল নেই, কোনো ডেপথ নেই, কোনো ডেভেলপমেন্ট নেই। সেসবের প্রয়োজনও নেই। দেয়ার ইজ নো হিরোস জার্নি ফর মি, নো ক্যাথার্সিস। আই এম জাস্ট দেয়ার, মাইন্ডিং নোবডিস বিজনেস। ভালোই লাগে, অনেকদিন পর জীবনে একটু পিস ফিল করতে শুরু করি।"

"ছুটিতে যখন বাসায় যাস তখনও এভাবে থাকিস?"

"বাসায় যাই তো খুবই অল্প দিনের জন্য। সর্বোচ্চ এক সপ্তাহ। বাসার মানুষ তো বুয়েটের ক্যালেন্ডার নিয়ে বসে নেই, আমি আমার মত যাই আরকি। গেলে এভাবেই কয়েকটা দিন সার্ভাইভ করে চলে আসি।"

আমি কিছু বলার পেলাম না। সারাজীবন কী এই ছেলে এভাবেই থাকবে নাকি। কারো সাথে কথা বলবে না। নিজের শৈশব কৈশোরকে মিথ্যা ভেবে বাকি লাইফটাও নষ্ট করবে। এটা কী হয় আসলে? এসব প্রশ্ন এখনই ওকে করার সাহস পেলাম না। আসলে নিজেকে ওর প্লেসে ভেবে আমার ওর কাজকর্ম নিয়ে প্রশ্ন তোলা উচিত। কিন্তু আমি ওর কেসটা নিজের ক্ষেত্রে কল্পনাও করতে পারছিলাম না। ওর শেষ কথাটাই ছিল সে রাতে আমাদের রুমে বলা সর্বশেষ কথা। এরপর কখন ঘুমিয়ে পড়েছিলাম খেয়াল নেই।

এরপর অনেকদিন কেটে গেল, আমিও সে রাতে বলা কথাগুলো আর তুললাম না, তোলার সাহস পেলাম না সত্যি কথা বলতে। আর শাহেদ তো তোলার প্রশ্নই আসে না।

দুইজনের ডাইনামিক আবার ঠিক আগের মত হয়ে গেল। আমি আমার জীবন কাটাচ্ছি, সে তার জীবন কাটাচ্ছে- আমরা কেউ কাউকে কিছু বলছি না। তবে একটা অস্থিরতা ঠিকই আমাদের মাঝে তৈরি হতে শুরু করেছে, আর দিনে দিনে সেটা ফুলে ফেঁপে বড় হচ্ছে। একদিন হঠাৎ শাহেদ বললো যে দোতলায় একটা রুম নাকি খালি হয়েছে, সে যেকোনোদিন সেখানে শিফট করবে, আমি যাতে নতুন ব্যাচের একটা জুনিয়র তুলে নেই। বুঝলাম সে আর আমাকে ফেস করতে চাচ্ছে না। আমার মুখ দেখলেই হয়তো তার নিজের অতীতের কথা মনে পড়ে বা হয়তো রিগ্রেট হয় আমার কাছে তার গল্প ফাঁস করবার কী দরকার ছিল তা নিয়ে। আমি অত গায়ে লাগাই না। আই হ্যাভ মাই ওউন প্রবলেমস।

একদিন রুমে ঢুকে দেখলাম শাহেদের বেডের উপর একটা তোশক পড়ে আছে শুধু।

সেই তোশকও কিছুদিন পর সরে গিয়ে নতুন চাদরে মোড়া আরেক নতুন চকচকে তোশককে জায়গা করে দিল। শাহেদের জায়গায় আসলো নতুন ব্যাচের একটা ছেলে সৌরভ। সেই ছেলে আবার বেশ মিশুক। প্রতিদিনই কোন স্যার কোন ক্লাসে কী “মজার কান্ড” করেছে তা শোনায়।সে শুরু করে, “ভাইইই! আজকে কী মজার কান্ড হইছে একবার শোনেন খালি!” আমিও বেশ আগ্রহ নিয়ে শুনি। কান্ডগুলা সাধারণত তেমন একটা মজার হয় না কিন্তু ছেলেটার আগ্রহ আর উত্তেজনা দেখতে ভালোই লাগে।

এভাবে দিন যেতে যেতে হঠাৎ একদিন দেখলাম আরেকটা জুলাইয়ের তিন তারিখ চলে আসছে। শাহেদের জন্মদিন আসছে আবার। এবারও তো নিশ্চিত কেউ কোনো কেক টেক কাটছে না। আমি কী শাহেদকে একটা কল দিব? এতদিন কোনো যোগাযোগ করি নাই আজকে হঠাৎ কল দিলে কেমন দেখাবে। একটা কল দিয়ে হ্যাপি বার্থডে জানানো তো উচিত, ফর লাস্ট ইয়ার্স সেইক। আমি ফোনবুকের চিপা থেকে শাহেদের নাম্বারটা বের করে ওকে কল দিলাম। আশা করি নাম্বার আগেরটাই আছে।

তিনবার চেষ্টা করে ওকে পাওয়া গেল।

“হ্যালো, শাহেদ। “

“হ্যাঁ, ওল্ড রুমমেট। বল কী বলবি।”

“ওহ চিনছিস তাইলে। … দোস্ত, হ্যাপি বার্থডে।”

“হা বুঝছিলাম এইটাই বলবি। গতবছরের ঘটনাটার পর আজকে একদম যোগাযোগই না করলে খারাপ দেখায় তাই কল দিলি না?”

“আছিস কেমন তুই শাহেদ?”

“আমি আগের মতই আছি।”

“ব্যাকগ্রাউন্ড ক্যারেক্টার?”

“হ্যাঁ। চেঞ্জ হবে কেন, চেঞ্জ হওয়ার মত তো কিছু ঘটে নাই।”

“হুম।”

“আচ্ছা রাখি এখন। কল দেয়ার জন্য থ্যাঙ্কস।”

আমার রাখতে ইচ্ছা হলো না। ভাবলাম আরো কিছু কথা বলা দরকার।

“একটু শোন। রাখিস না এখনই।”

“হা বল।”

“তুই তোর বাবা মায়ের সাথে ব্যাপারটা শেয়ার কর। নিজেরে আর পানিশ করিস না। ঠিক আছে আমি বুঝছি খারাপ কিছু হইতে পারে, অনেক উৎকট সত্য বের হয়ে আসতে পারে, কিন্তু সত্য তো সত্যই। তুই কিন্তু এখন জানোস না সেই সত্যটা কী। একদিক দিয়ে দেখলে তুই মিথ্যার জন্য নিজেকে পানিশ করতেছস। শোন, তোর ফ্যামিলি যদি ভাঙার উপক্রম হয় তুই ফাইট করবি সেই ফ্যামিলিকে একসাথে রাখতে। তোর বোনের যদি সমস্যা হয় তুই বড় ভাই হিসেবে সেই সমস্যা সমাধান করবি। ঠিক আছে তুই হয়তো বায়োলজিক্যালি তোর বাবার সাথে রিলেটেড না, কিন্তু সে তো তোকে বড় করছে, সব স্যাক্রিফাইস তো সে করছে তোর জন্য। তুই সব ভুলে যাবি শুধু রক্তের সম্পর্ক নাই দেখে? তোর মনে হয় সে সব ভুলে যাবে রক্তের সম্পর্ক নাই দেখে?”

“তোকে এখন এসব কথা বলতে কে বলছে?”

“একবছর ধরে নিজেকে আটকায়ে রেখে আমার তো শেষ পর্যন্ত বলতেই হইলো। তুইও যে কয় বছর ধরে আটকায়ে রাখিস না কেন, শেষ পর্যন্ত তোকে বলতেই হবে।”

ওপাশ থেকে অনেকক্ষণ কোনো শব্দ পেলাম না। তারপর আবার শাহেদের কন্ঠ শোনা গেল।

“আমি পারবো না রে জেনে শুনে বাবাকে এত কষ্ট দিতে। সে বাইশ বছর ধরে এক প্রতারণার মধ্যে বাস করতেছে সেটা জানাইতে। আমি পারব না আমার বাবা মাকে ভয়ানক ঘৃণা করতেছে সেই দৃশ্য দেখতে। সেই দৃশ্যের রিজন হইতে তো আমি মোটেও পারবো না।”

“সত্যটা যতটা ভয়ানক ভাবতেছিস ততটা ভয়ানক নাও হইতে পারে।”

ওপাশ থেকে আর কোনো উত্তর আসলো না। পাঁচ-ছয় সেকেন্ড পর ফোনটা কেটে গেল।

এরপর অনেকদিন ওর সাথে আমার আর কথা হয়নি। মাঝখানে শুনলাম ওকে নাকি আর হলেও দেখা যাচ্ছে না। ফোন দিয়েছিলাম, নাম্বার বন্ধ ছিল। ফেসবুকেও ওর একাউন্টটা খুঁজে পেলাম না। একদিনই করেছিলাম এসব, এরপর তো নিজের লাইফ নিয়ে ব্যস্ত হয়ে গিয়েছি। আর ভাবিও নি শাহেদের সাথে আমার যোগাযোগ হবে, তাকে আমি আমার লাইফেরও একজন এক্সট্রা হিসেবেই ধরে নিয়েছি, কয়েক এপিসোডে ছিল ব্যাকগ্রাউন্ডে, এখন আর নেই, খুব সম্ভবত আর থাকবেও না। কিন্তু সারপ্রাইজিংলি গল্পের শেষ অংশ তখনো বাকি ছিল।

সেই শেষ অংশের সূত্রপাত গত শুক্রবার সকালে, ম্যাসেঞ্জারের আদার্স ম্যাসেজ সেকশনে। সেখানে একটা এনোনিমাস একাউন্ট থেকে ম্যাসেজ- “দোস্ত, আমি শাহেদ, জানি না মনে আছে কীনা তোর। একদিন তোর সাথে দেখা করতে চাচ্ছিলাম।”

যদিও শাহেদের সাথে সর্বশেষ কথা হয়েছে প্রায় দুই বছর আগে, তাকে মনে করতে আমার একদমই বেগ পেতে হলো না। ফর্সা মুখের চোখ বড় বড় করা হাসিটা তৎক্ষণাৎ মনে পড়ে গেল। ম্যাসেজে রেস্পন্ড করলাম, সেও করলো। ঠিক করলাম দু’দিনের মাঝেই আমরা একটা রেস্টুরেন্টে দেখা করবো। কি জানি ওর কী বলার আছে।

দু’দিন পর আমি গিয়ে সেই রেস্টুরেন্টে উপস্থিত হলাম। বলেছিলাম বিকাল চারটার দিকে, আমি নিজেই পৌছালাম সাড়ে চারটায়। দেখলাম শাহেদ আসেনি। এক ঘন্টা বসে থাকবার পর বুঝলাম শাহেদ আসছে না। উঠবো উঠবো করছি তখন রেস্টূরেন্টের একজন ওয়েটার এসে আমাকে একটা চিঠি দিয়ে গেল। খুবই ক্লিশে ঘটনা। ভাজ খুলে বুঝলাম চিঠিতে অনেককিছু লেখা। তখন আর পড়লাম না। ভাবলাম হলে গিয়ে পড়ি। ও হা, আমি এখনো হলেই আছি বাই দা ওয়ে। এমএসসি করছি আর জিআরইর জন্য পড়ছি, হ্ল ছাড়ব ছাড়ব করে ছাড়া হচ্ছে না।

রুমে এসে খুললাম চিঠিটা।

“রুমমেট,

দেখ যদি এই চিঠি তোর হাতে পড়ে, তার মানে আমি দেখাটা শেষ পর্যন্ত করিনি তোর সাথে। কারণ আমার প্রক্সি হিসেবেই আমি এই চিঠিটা লিখছি। দেখাটা করতে চেয়েছিলাম কারণ লাইফে অনেক বড় বড় ঘটনা ঘটে গেছে তোর সাথে সর্বশেষ কথা হবার পর। কাউকে বলার প্রয়োজনটা ফিল করছিলাম, কাউকে বললে তুই ছাড়া বেটার কোনো অপশন মাথায় আসেনি। কারণ তোকে আগে যা বলেছিলাম, বুয়েটের একটা কাকও তা ঘুণাক্ষরেও জানতে পারেনি, সুতরাং এবারও জানবে না তাই আমার অগাধ বিশ্বাস। শুরু করি তাহলে।

জন্মদিনে আমি আমার জন্মের সত্য-মিথ্যা নিয়ে অনেক ভাবি। তুই লাস্ট যেবার আমাকে উইশ করলি, সেবারও আমি অনেক ভাবছিলাম, ভাবতে ভাবতে আমি বাবাকে বলার সিদ্ধান্তই নিয়ে ফেলেছিলাম। সিদ্ধান্ত নিয়ে আবার যখন ভেবেছি যে না পারবো না, ঠিক সেসময়ই তুই কলটা দিয়েছিলি। তোর পুশটা আমাকে অনেক হেল্প করেছিলো বলার সিদ্ধান্তে অটল থাকতে। আমি সেদিন রাতেই বাবাকে কল করে বলেছিলাম, “বাবা, আমার তোমার সাথে সামনাসামনি কথা আছে। খুবই ইম্পর্টেন্ট।” বাবা কী দুশ্চিন্তায় পড়েছিলো কে জানে, সে পরদিন হলে এসে উপস্থিত হলো।

বাবাকে আমি সবকিছু বললাম সেদিন রাতে ডিনার করতে করতে। তোকে যেভাবে বলেছি সেভাবেই বললাম। ভাইয়া ছুটির কথা এনসেস্ট্রি টেস্টের কথা মনে করিয়ে দিয়ে শেষ পর্যন্ত বাবাকে জানালাম তোমার সামনে যে বসে আছে সে আসলে তোমার ছেলে না। বাবা প্রথমে বিশ্বাস করলো না। আমি ফোন থেকে ভাইয়ার পাঠানো প্যাটার্নিটি টেস্টের রেজাল্টের ছবি দেখালাম। বাবার মুখের অভিব্যক্তি সম্পূর্ণ বদলে গেল, তাকে এত অসহায় লাগছিল বলার মত না। এই অভিব্যক্তি দেখার ভয়েই বাবাকে আমি এতদিন না বলে ছিলাম।

যা ভেবেছিলাম তাই আসলে হয়েছিল। তুই বলছিলি সত্য যতটা খারাপ ভাবছি ততটা খারাপ নাও হতে পারে। কিন্তু সত্য ঠিক ততটাই খারাপ ছিল। জানতে পারলাম বাবার অগোচরে মায়ের অ্যাফেয়ার হয়েছিল সাময়িক। সেসময় বাবা-মায়ের মধ্যে অনেক ঝামেলা চলে। কিন্তু গর্ভে সন্তান চলে আসার পর মা জানতো না সে সন্তান কার, সে তখন সেই অ্যাফেয়ার ছেড়ে পরিবারেই ফিরে এসেছে, ঝামেলার মিটমাটও হয়ে গেছে। সেই অ্যাফেয়ার নেই তো অনেক অনেক বছরই হয়ে গেছে, কিন্তু বাবা তো এই অতীতকে উপেক্ষা করতে পারবে না। পারবে যে না তা তো আমি-ই বুঝতে পারি।

বাবা মা একদিন ভয়ানক ঝগড়া করলো। ঝগড়া বলা যায় না আসলে, মা আসলে চুপ করেই ছিল, তার আসলে কী বলার থাকবে। সেই ঝগড়ার শেষে বাবা বাসায় থাকা বন্ধ করে দিলো। আমি ছোট বোনটাকে সাপোর্ট দেয়ার জন্য আর বুয়েটে ফিরে আসলাম না, বাসাতেই থাকা শুরু করলাম। অবশ্য সে আমার থেকেও বেশি বুঝে, আমার তেমন কিছু বুঝানো লাগে না, সে-ই বরং আমাকে সান্ত্বনা দেয়। আর আধাযুগ ধরে মায়ের সাথে আমি দূরত্ব তৈরি করেছি। মায়ের সাথে কথা না বলে থাকতে আমার সমস্যা হয় না। মা মাঝে মাঝে চেষ্টা করে কথা বলার, আমি তেমন কোনো উত্তর দেই না। সে নিরুপায় হয়ে কতক্ষণ কান্নাকাটি করে, এরপর চুপ হয়ে যায়।

এর মাঝে বাবা একদিন আমাকে ফোন দিলো। বললো রক্তের সম্পর্ক না থাকলেও আমি কোনোভাবেই তার অন্য সন্তানদের তুলনায় তার কাছে কম আপন নই। বললো যদি সংসারটা ভেঙে যায় তবে যেন আমি তার থেকে দূরে সরে না যাই। তার সংসার ভেঙে যাওয়ার কথা শুনে আমার বুকটা কেমন খালি খালি লাগলো।

ভাইয়া সবকিছু শুনে বলেছিলো সে কিছুদিনের মধ্যেই আসবে। তার আসার জন্যই বোধহয় সবকিছু অপেক্ষা করছিলো। কিন্তু এর মধ্যে আমি একটা কাজ করে বসলাম। … তুই কী একটা জিনিস খেয়াল করেছিস? আমি কিন্তু গল্পের ব্যাকগ্রাউন্ড রোল প্লে করাটা ছেড়ে দিয়েছি। যতদিন যাচ্ছিল, আমি ততই সাহস সঞ্চয় করছিলাম। ঘটনার মোড় ঘুরানোর ক্ষমতা বানাচ্ছিলাম নিজের মধ্যে। একদিন আমি মাকে বললাম আমার জন্মসূত্রে যে বাবা তার পরিচয় দিতে। মাকে কয়েকবার বলার পর মা দিয়ে দিল। মায়ের বিশ্ববিদ্যালয় জীবনের বন্ধু। আমি ফেসবুক ঘেঁটে লোকটার পরিচয় বের করে তার সাথে দেখা করতে গেলাম। লোকটার চেহারা চালচলন দেখে খুবই আইডেন্টিটি ক্রাইসিস লাগলো আমার। আমার সাথে অনেক মিল স্বাভাবিকভাবেই। আমি তাকে তেমন কিছুই বললাম না। শুধু বললাম জনাব ইসতাকুর রহমান সাহেবকে কী চিনেন কীনা। তিনি বললেন যে তিনি চিনেন। বললাম লোকটা আমার বাবা হয়, আপনার তার কাছে গিয়ে ক্ষমা চাইতে হবে। খুবই বিব্রত লাগলো তাকে। কেন চাইতে হবে এ ধরণের কোনো প্রশ্নই জিজ্ঞেস করলেন না। আমি বের হয়ে যাবার সময় তিনি বললেন যে তিনি ক্ষমা চাইবেন। তাকে যেন জানাই কবে কীভাবে।

বাবার অফিসে একদিন গেলাম দেখা করতে। বাবা বললো যে একজন লোক এসেছিল তার কাছে ক্ষমা চাইতে। খুব করে নাকি ক্ষমা চেয়ে গেছে। বাবা বললো সে ভেবেছিল ব্যাপারটা তার খারাপ লাগবে, কিন্তু সত্যি কথা বলতে তার নাকি ভালোই লেগেছে। ঐ লোককে ক্ষমা করতে পেরে তার নাকি মনে হচ্ছে বুক থেকে একটা ভার নেমে গেল। অনেকক্ষণ গল্প করলাম সেদিন বাবার সাথে। সে বললো, এই বয়সে এসে পরিবার ছেড়ে বন্ধুর বাসায় থাকতে তার মোটেও ভালো লাগছে না। আমি কী বললাম জানিস? বললাম বাবা, তুমি আসলে আমার মত করছো। জীবনের এত বড় ঘটনাকে তুমি ফেস না করে ফ্রেমের পেছনে বসে আছো। এভাবে আসলে সমাধান হবে না। তুমি বাসায় আসো। কথা বলো। আমরা সমাধান করি। তোমাকে তোমার গল্পের প্রটাগনিস্ট হতে হবে। বাবা শুনে কী বুঝলো জানি না।

আরেকটি উল্লেখযোগ্য ঘটনা ঘটলো দুই কি তিনদিন পর। মা রান্নাবান্না করে একগাদা টিফিনবাটি নিয়ে বাবার অফিসে উপস্থিত হলো। এই খবর আমি পেলাম বোনের কাছ থেকে। শুনলাম বাবা নাকি মা যতক্ষণ অফিসে ছিল অফিসেই ঢুকেনি বাইরে বাইরে ঘুরেছে। পরে মা চলে আসার পর সে অফিসে ঢুকেছে। আমি বোনকে বললাম তুই মাকে বল প্রতিদিন যাইতে। একদিন না একদিন তো ঢুকবেই।

যেদিন রাতে ভাইয়া আসলো সেদিন-ই বাবা প্রথম মায়ের সাথে কথা বললো অফিসে ঢুকে। বাবা সে রাতে বাসায় আসলো। পরিবারের সবাই বসলাম ড্রইং রুমে। মা ক্ষমা চাইলো আমাদের সবার কাছে। বাবা কিছু বললো না। ভাইয়া বললো এইসব ঝামেলা তার সেই প্যাটার্নিটি টেস্টের জন্যই তৈরি হয়েছে, তারপরও তার মতে এই ঝামেলাগুলোও ভালো প্রতারণার চেয়ে। আমি ভাবলাম আমিও কিছু বলি। কিন্তু ঠিক সে সময়ই বাবা মুখ খুললো।

“দেখো, অতীতে যা ঘটছে ঘটেছেই। এগুলো কিছু তো পরিবর্তন করা সম্ভব নয়। আমি চাই না এত এত বছর আগের কয়েকমাসের ঘটনার জন্য আমাদের ৩৫ বছরে গড়ে তোলা পরিবার ভেঙে যাক। কিন্তু ক্ষমা করাটা খুব কঠিন। তাই আমি সিদ্ধান্ত নিয়েছি প্রতিশোধ নেবার।”

আমরা মোটামুটি অবাক হয়ে গেলাম। কীসের প্রতিশোধের কথা হচ্ছে এখানে।

“আমি সিদ্ধান্ত নিয়েছি আমি একটা সন্তান দত্তক নিব এবং সেই সন্তানকে তোদের মা এই বুড়ো বয়সে বড় করবে। এইটাই আমার প্রতিশোধ। আমার মেজ ছেলের বাবা যেই হোক তার জন্ম যেভাবেই হোক, সর্বোপরি সে ছিল একটা হেল্পলেস চাইল্ড। তাকে বড় করা নিয়ে আমার বিন্দুমাত্র অনুশোচনা নেই। তাকে আমার পুত্র হিসেবে ভাবতেও আমার কোনো সমস্যা নেই। এখন আমি তোদের মাকেও আমি একটা হেল্পলেস চাইল্ড গছিয়ে দিতে চাই যাকে কোনো সন্দেহ ছাড়া তোর মায়ের নিজের সন্তান ভাবতে হবে। এই হলো আমার প্রতিশোধ। “

বাবার মানসিকতা দেখে আমি মুগ্ধ হয়ে গেলাম। মা দেখলাম রীতিমত কান্নাকাটি করছে। বাবা বললেন এখনই তিনি এই বাসায় ব্যাক করতে পারবেন না। ছোট একটা বাসা নিয়ে থাকা শুরু করবেন। তাকে একটূ সময় দিতে হবে।

এখন বাবা আমাদের বাসায়ই থাকছেন। সম্পূর্ণ পরিবারই একসাথে আছে, শুধু ভাইয়া তার পরিবার নিয়ে বাইরে। পরিবারে একটা নতুন সদস্যও আছে, এডোপশনের কাজকর্ম কিছুদিন আগেই শেষ হলো তার, মা সারাদিন তাকে নিয়েই ব্যস্ত থাকে। আর আমি এবার আবার ১-১ এর রেজিস্ট্রেশন করেছি। এ জন্যই ঢাকায় আমি। যদিও বেশ দেরি হয়ে গেল, কিন্তু ক্লাস ঠিকঠাক করে বের হবার পর চাকরি বাকরি হবে না? কী বলিস?

আমি এখন যেই বাবা আমার বায়োলজিক্যাল বাবা না তার মতই একজন মানুষ হবার স্বপ্ন দেখি। রক্তের সম্পর্ক নেই তো কী হয়েছে, সে আমার জন্য যে পিতার রোল প্লে করেছে তা কোনো ভাবেই মিথ্যা হবে না। … দেখ তো, তোর কথা আবার তোকেই শুনাচ্ছি!

তুই সেদিন রাতে ফোনটা না দিলে হয়তো কিছুই হতো না। আমি এখনো ডিপ্রেসড থাকতাম। ভাবতাম ফ্রেমের পিছনেই বোধহয় সব আনন্দ। কিন্তু এখন আমি আবার সামনে আসতে শিখেছি, প্রটাগনিস্ট হতে শিখেছি কিছুটা। তবে পুরোপুরি হতে পারি নি। দেখলিই তো, দেখা না করে চিঠি দিলাম।

তবে দেখা হবে বন্ধু। আমি করব। রুমটা তো চিনি, এখনো যে ছাড়িসনি তাও জানি। হয়তো হঠাৎ উপরে তাকালেই দেখবি…”

এবং আমি তখনই হঠাৎ উপরে তাকালাম। শাহেদ হাসিমুখে দাঁড়িয়ে আছে। কেমন বদমাশ। বদমাশটা কি এত ইলাবোরেট নাটক করার জন্য আমাকে ফলো করে রুম পর্যন্ত আসছে নাকি রেস্টুরেন্ট থেকে।

“আমি পাশের রুমেই ছিলাম, তোর আসা পর্যন্ত অপেক্ষায় ছিলাম। রেস্টূরেন্টে চিঠি অনেক আগেই দিয়ে বলে আসছি তোকে দিতে। রেস্টূরেন্টের মত বেরসিক জায়গায় দেখা করার ইচ্ছা আমার মোটেও ছিল না।”

যাই হোক, এখন আমি আর শাহেদ বসে সুখ দুঃখের আলাপ করছি। আমার গল্প বলা আপাতত শেষ। আশা করি বেশি বকবক করিনি মোটামুটি টু দা পয়েন্টেই থাকতে পেরেছি। যারা ধৈর্য সহকারে এতক্ষণ ছিলেন আমার সাথে, সবাইকে ধন্যবাদ। ভালো থাকবেন। বিদায়। 
